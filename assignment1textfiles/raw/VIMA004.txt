Η χώρα μας έχει κυριολεκτικά πετάξει από το παράθυρο τεράστια ποσά για
έργα του χθες, όπως η εκτροπή του Αχελώου. Επιδοτεί με σύστημα το κάθε
ψηφοθηρικό τίποτε. Απέφυγε όμως (οι εξαιρέσεις είναι λίγες) τις ουσιαστικές
επενδύσεις για ένα καλύτερο αύριο. Η σύγκριση των δαπανών για την άμυνα και
την παιδεία είναι χαρακτηριστική: σε σχέση με το ΑΕΠ έχουμε από δεκαετίες τις
μεγαλύτερες στην Ευρώπη (και τις πιο ανεξέλεγκτες) αμυντικές δαπάνες. Και τις
μικρότερες για τη μόρφωση και τον πολιτισμό. Το παράδειγμα, σε συνδυασμό με
όλα τα άλλα, εξηγεί την απελπιστική καθυστέρησή μας και την τεχνολογική
συμφορά μας. Τα περισσότερα από τα κράτη της δικής μας κατηγορίας έχουν
ήδη ενταχθεί στην εποχή της γενικευμένης χρήσης δικτυωμένων ηλεκτρονικών
υπολογιστών και των δορυφορικών συστημάτων. Εμείς όχι. Η διοίκηση ­ και όχι
μόνο αυτή ­ στηρίζεται πάντα στο χαρτί και στο μολύβι, στις «υπεύθυνες
δηλώσεις» και στη διακίνηση εγγράφων και πληροφοριών από τους ίδιους τους
ενδιαφερομένους σε αναζήτηση υπογραφών. Δεν έχουμε δικό μας δορυφόρο, δεν
μετέχουμε σε κανένα από τα μεγάλα ευρωπαϊκά τεχνολογικά και βιομηχανικά
προγράμματα (Αριαν, Αίρμπας, πυρηνικές έρευνες, νέες πηγές ενέργειας κ.ά.) που
θα εξασφαλίσουν ­ ίσως... ­ την κοινή αυτονομία μας στο μέλλον. Στην ίδια μας
τη χώρα δεν έχουμε φαντασθεί καν ποιες θα έπρεπε να είναι η γεωργία και η
βιομηχανία τού αύριο και ποιος ο νέος ρόλος των υπηρεσιών. Υπάρχει
μακροπρόθεσμη πολιτική έστω και για τα δίκτυα συγκοινωνίας; Η πραγματικότητα
είναι πάντα σήμερα τα πλοία που βουλιάζουν και οι «σταθμοί» των ΚΤΕΛ, η κρίση
της Ολυμπιακής και η υπανάπτυξη των σιδηροδρόμων. Πολλές από τις επενδύσεις
που αποφασίστηκαν δύσκολα θα μπορούσαν να ενταχθούν σε ένα γενικότερο
αναπτυξιακό σχέδιο. Τα Σπάτα και η Εγνατία προβληματίζουν πάντα. Τα Σπάτα
θυμίζουν το «Ελληνικό»: έστω και τώρα ποιος μπορεί να καταλάβει το χωροταξικό
και αναπτυξιακό «γιατί» της επιλογής του; Και η Εγνατία, με την οριζόντια,
παράλληλη με τα σύνορα, χάραξή της, πώς συνδυάζεται με το βαλκανικό άνοιγμα
της χώρας μας και τα περί Θεσσαλονίκης-κέντρου-του-βαλκανικού-εμπορίου;
Προφανώς ο μόνος χάρτης που χρησιμοποιούν οι σχεδιαστές των έργων αυτών είναι
ο εκλογικός. Οι περισσότεροι από τους νέους Ελληνες, που θέλουν να
αφοσιωθούν στην έρευνα, επιλέγουν αναγκαστικά τη Δυτική Ευρώπη και τις ΗΠΑ,
όπως και οι παλαιότεροι. Υπάρχουν ευτυχώς εξαιρέσεις, στην Κρήτη κυρίως αλλά
και στην Πάτρα, ίσως και σε ορισμένα άλλα μικρά δικά μας πανεπιστημιακά
κέντρα. Δεν επιβεβαιώνουν μόνο τον κανόνα· επιβεβαιώνουν ταυτόχρονα και το
γεγονός ότι μπορούμε και εδώ, όταν το θέλουμε, κάτι να κάνουμε. Ακόμη και
στους τομείς της πιο νέας τεχνολογίας, όπως τα λέιζερ. Αυτό και μόνο θα έπρεπε
να γεμίζει τύψεις όλους αυτούς τους «υπευθύνους» που δεν επέτρεψαν, με σωστές
πολιτικές, τη γενίκευση του φαινομένου. Ορισμένες επιλεγμένες
πρωτοβουλίες σε τομείς - κλειδιά θα μπορούσαν, αν συνοδευθούν από τις
αναγκαίες χρηματοδοτήσεις αλλά και από τη χρησιμοποίηση ικανών στελεχών, να
οδηγήσουν σε σημαντικές αλλαγές. Θα προϋπέθεταν παράλληλες τουλάχιστον
πρωτοβουλίες στους μηχανισμούς της δημόσιας διοίκησης. Με δύο στόχους: την
εμπέδωση της προσωπικής ευθύνης όλων των στελεχών για τα έργα και τις ημέρες
των υπηρεσιών και οργανισμών· και την πραγματική αποκατάσταση της εντιμότητας
των υπηρετών του Δημοσίου. Τόσο ο πρώτος στόχος όσο και ο δεύτερος απαιτούν
ριζική αναβάθμιση του μισθολογίου αλλά και αναδιάταξη των προσώπων, πολλά από
τα οποία θα έπρεπε να πάνε σπίτι τους. Ανθρώπινα. Αλλά σπίτι τους. Ολα τα
πρόσφατα γεγονότα και ανάμεσα σε αυτά το ναυάγιο ­ σύμβολο του έσχατου βαθμού
κακοήθους σκλήρυνσης του Δημοσίου ­ καθιστούν επείγουσα τη συζήτηση του
προβλήματος για την άμεση αντιμετώπισή του. Η συζήτηση αυτή είναι εύκολη:
κανένας ­ μήτε το σύνολο της Αριστεράς που συγκυβέρνησε το 1989-1990 και ακόμη
λιγότερο οι διάφορες αντιδραστικές συντεχνίες που συστηματικά εμπόδισαν κάθε
αλλαγή ­, κανένας δεν μπορεί να αποδείξει αθωότητα. Κι ας ανήκει στα δύο
μεγάλα κόμματα η κύρια ευθύνη που μετά από το 1974 δεν οικοδόμησαν, όπως είχαν
την υποχρέωση και όπως το μπορούσαν, μιαν πραγματικά νέα Ελλάδα.
