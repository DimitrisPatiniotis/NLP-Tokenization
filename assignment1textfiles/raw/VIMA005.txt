ΤΑΚΤΟΠΟΙΩΝΤΑΣ συρτάρια, που από καιρό δεν είχα ανοίξει, βρήκα ένα χειρόγραφο της,
μακαρίτισσας πια, πρώτης μου εξαδέλφης Αικατερίνης (Ινα) Πάππου, κόρης της
αδελφής του πατέρα μου Μαρίας, η οποία το 1981, μου είχε στείλει τις
αναμνήσεις της από τη ζωή της ως παιδιού στο σπίτι του κοινού παππού μας
Δημητρίου Γ. Ράλλη, που διετέλεσε επανειλημμένα πρωθυπουργός. Επειδή ένα μέρος
από τις αναμνήσεις της Ινας έχουν και ιστορικό - πολιτικό ενδιαφέρον τις
μεταφέρω σήμερα εδώ για τους Αναγνώστες του «Βήματος»: «Τα Χριστούγεννα
του 1920, η αδελφή μου Λουκία και εγώ τα γιορτάσαμε δύο φορές· την πρώτη, στις
12 Δεκεμβρίου ­ 25 με το Γρηγοριανό ημερολόγιο ­ η Σκωτσέζα δασκάλα μας,
φανατική καθολική, μας πήγε στον καθολικό ναό, στην οδό Ομήρου ­ όπου
βρίσκεται και σήμερα ­ και παρακολουθήσαμε τη θεία λειτουργία. Πρώτη φορά
πήγαινα σε καθολικό ναό και μου έκανε εντύπωση η μεγαλοπρέπεια των αμφίων των
ιερέων και ιδιαίτερα η θαυμάσια χορωδία που έψαλλε κατά τη διάρκεια της
ακολουθίας. Αργότερα το μεσημέρι, η Μις Μαίρη, έχοντας τη συγκατάθεση της
μητέρας μου, μας πήγε στο ξενοδοχείο της Αγγλίας, στην πλατεία Συντάγματος,
όπου γευματίσαμε μαζί με τις φίλες της και για πρώτη φορά δοκίμασα
plum-pudding. Μου άρεσε πολύ, έφαγα παραπάνω από όσο έπρεπε, "βαρυστομάχιασα"
και η γιαγιά μού έδωσε ρετσινόλαδο! Ετσι την επομένη, 13 Δεκεμβρίου,
ονομαστική γιορτή της γιαγιάς μου Λουκίας, δεν δοκίμασα τους θαυμάσιους
ρωσικούς μεζέδες που τους έλεγαν "γιακούσκι". Η γιαγιά είχε γεννηθεί στην
Οδησσό, όπου ο πατέρας της ήταν ιδιοκτήτης της περίφημης Τράπεζας Μαύρου, και
της άρεσε στις εορτές να προσφέρει ρωσικά εδέσματα. Στερήθηκα επίσης το
ρωσικό τσουρέκι, που το λένε "κούλιτς" και είναι πολύ πιο νόστιμο από τα δικά
μας. Το απόγευμα της παραμονής της Πρωτοχρονιάς, ψωνίσαμε στην οδό Αιόλου
τα δώρα για το υπηρετικό προσωπικό, γιατί τότε τα δώρα προσφέρονταν την πρώτη
του έτους και όχι τα Χριστούγεννα, όπως γίνεται τώρα. Στην Αιόλου είχε
απαγορευθεί εκείνες τις ημέρες η κυκλοφορία των τροχοφόρων ­ μόνιππα και
βικτώριες κυρίως, γιατί τα αυτοκίνητα τότε στην Αθήνα ήταν ελάχιστα, σε όλο το
μήκος της οδού Αιόλου ήταν παραταγμένο ένα πλήθος μικροπωλητών των οποίων οι
κραυγές, καθώς και ο αφόρητος συνωστισμός, οι εκκωφαντικοί θόρυβοι, από τα
σφυρήγματα και τις τρομπέτες και η πυκνή σκόνη, μας ανάγκασαν να τραπούμε προς
την οδό Σταδίου, όπου η κίνηση ήταν αραιότερη. Την ώρα που επιστρέφαμε στο
σπίτι, άναψαν τα φώτα στην οδό Σταδίου, στο Σύνταγμα και την Ομόνοια και,
παρόλο που η γιαγιά επειγόταν να επιστρέψει, την παρακαλέσαμε και μας άφησε να
κάνουμε ακόμα μια βόλτα στους φωτισμένους δρόμους, για να θαυμάσουμε τις
προθήκες των καταστημάτων με τα διάφορα εκθέματα και τα λευκά "βουνά" των
κουραμπιέδων, τα τσουρέκια και τις βασιλόπιτες. Το απόγευμα της Πρωτοχρονιάς,
πήγαμε με την αδελφή μου και τη Μις Μαίρη στο "Αττικόν" ­ που ήταν εκεί όπου
είναι και σήμερα ­ και είδαμε ένα έργο στο οποίο πρωταγωνιστούσε ένας σοφός
πίθηκος. Πριν από την προβολή της ταινίας, παρακολουθήσαμε σκηνές από την
επάνοδο στην Αθήνα, πριν από 3 εβδομάδες, του βασιλέα Κωνσταντίνου.
Γυρίσαμε στο σπίτι και μπήκαμε στο σαλόνι για να χαιρετίσουμε τον παππού, τη
γιαγιά και τους καλεσμένους τους. Μεταξύ των προσκεκλημένων για το
απογευματινό τσάι ήταν ο δήμαρχος Αθηναίων Τσόχας και η Μαρίκα Κοτοπούλη,
στους οποίους ο παππούς παρέδωσε το παράσημο του Σταυρού του Σωτήρος, που τους
είχε απονεμηθεί την προηγούμενη. Την ώρα που από το μεγάλο τραπέζι φορτωμένο
με διάφορες λιχουδιές διαλέξαμε τα γλυκά μας, ακούσαμε τον παππού να
απευθύνετε με δυνατή φωνή στον κατακόκκινο από τον θυμό του πατέρα σου. Στη
συζήτηση μεταξύ πατέρα και γιου ανακατεύτηκε και η Κοτοπούλη που με τη
χαρακτηριστική βαθιά φωνή της είπε στον παππού: "Μα, κύριε Πρόεδρε, είναι
δυνατόν ποτέ να βάλετε επικεφαλής της ελληνικής αντιπροσωπείας αυτόν τον
δολοφόνο;". Καθώς έμαθα από τη μητέρα μου αργότερα, ο παππούς επέμενε να
ηγηθεί της ελληνικής αντιπροσωπείας στη Διάσκεψη της Ειρήνης, που θα άρχιζε σε
ένα - δύο μήνες, ο Ελευθέριος Βενιζέλος, αυτή η πρότασή του όμως συνάντησε την
έντονη αντίρρηση πολλών ομοϊδεατών του. Εκείνο το βράδυ, ενώπιόν μας,
εναντιώθηκε έντονα στην πρόταση ο πατέρας σου και η Κοτοπούλη, που μισούσε τον
Βενιζέλο, γιατί τον θεωρούσε υπαίτιο της δολοφονίας του Ιωνος Δραγούμη, με τον
οποίο ήταν σχεδόν αρραβωνιασμένη. Στις 31 Ιουλίου 1920, είχαν σκοτώσει τον
Δραγούμη μπράβοι του Παύλου Γύπαρη στη Λεωφ. Βασ. Σοφίας ­ εκεί που βρίσκεται
τώρα η αναμνηστική στήλη του ­ και η Κοτοπούλη θεωρούσε ότι την εντολή για την
εξόντωση των αντιπάλων πολιτικών, μεταξύ των οποίων ήταν και ο Δραγούμης, την
είχε δώσει ο Βενιζέλος. Η διένεξη για την ανάθεση της αρχηγίας της ελληνικής
αντιπροσωπείας στον Βενιζέλο συνεχίστηκε και ύστερα από λίγες ημέρες στο
Υπουργικό Συμβούλιο, όπου ο παππούς, όταν έθεσε το ζήτημα, έμεινε σχεδόν μόνος
καθώς και ο γιος του Ιωάννης, πατέρας σου και μέλος και αυτός του υπουργικού
συμβουλίου, τάχθηκε εναντίον της προτάσεώς του. Παρόλες τις πιέσεις που
ασκήθηκαν, ο παππούς δεν εννοούσε να αναθεωρήσει την απόφασή του, αναγκάστηκε
λοιπόν στο τέλος Ιανουαρίου να παραιτηθεί από πρωθυπουργός και έτσι, όπως
γράφεις και στο μικρό βιβλίο σου "η αλήθεια για τους Ελληνες πολιτικούς",
χάθηκε μια μεγάλη ευκαιρία για την Ελλάδα».
