ΔΙΑΒΑΖΩ συχνά 
τώρα τελευταία μεγαλόστομες δηλώσεις πρωτοκλασάτων κυβερνητικών στελεχών με
τις οποίες αποφαίνονται ότι «εμείς δεν ήλθαμε σαν διαχειριστές της
εξουσίας. Λάβαμε εντολή σύγκρουσης»(!) και δεν ξέρω αν πρέπει να γελάσω
ή να κλάψω. Διότι οι χαίνουσες πληγές που διατηρούνται στο σώμα της
οικονομίας, έναν ολόκληρο χρόνο μετά την ανάληψη της εξουσίας από τους
εκσυγχρονιστές, αποδεικνύουν ότι ούτε απλή διαχείριση δεν έγινε! Κάθε
νοικοκύρης στο σπίτι του, κάθε επιχειρηματίας στη βιομηχανία του, προτού
ξεκινήσει κάποιο μεγαλεπήβολο αναπτυξιακό πρόγραμμα, βάζει πρώτα μια τάξη,
διαχειρίζεται σωστά τις δαπάνες του, αυξάνει τα έσοδά του και όταν πια έχει
κλείσει τις ανοιχτές πληγές και βουλώσει τις τρύπες διαρροής αποτολμά το
μεγάλο άλμα. Προς Θεού, δεν είμαι βλάσφημος και δεν θα ισχυρισθώ ποτέ ότι
ο κ. Κ. Σημίτης και το οικονομικό επιτελείο του βαδίζουν την πεπατημένη
και δεν προχωρούν σε ρήξεις με παλιές φαύλες νοοτροπίες, με συντεχνιακά
συμφέροντα, με το πελατειακό κράτος κλπ. Και μόνο τα νομοσχέδια για την
περιστολή των δαπανών και για την κατάργηση φοροαπαλλαγών να μελετήσει κανείς
θα διαπιστώσει ότι η κυβέρνηση όντως συγκρούεται με αρκετά αναχρονιστικά
συστήματα που παρεμποδίζουν την ανάπτυξη της οικονομίας. Αυτή η κυβέρνηση
όμως είναι ένα σχήμα εξουσίας που διακρίνεται όχι μόνο για τις διαφορετικές
ταχύτητες αλλά και για την ανομοιογένεια πολιτικών. Αλλα μέλη της συγκρούονται
με τις ομάδες πίεσης της κοινωνίας και άλλα τις κολακεύουν, άλλοι υπουργοί
αποτολμούν σκληρά μέτρα και άλλοι συστηματικώς κάνουν δημόσιες σχέσεις! Γι'
αυτό λοιπόν οι ρήξεις και οι συγκρούσεις που γίνονται δεν εκτιμώνται δεόντως
από την κοινή γνώμη, που δικαιολογημένα εξοργίζεται γιατί οι χαίνουσες πληγές
όχι μόνο δεν κλείνουν αλλά υποτροπιάζουν και απειλούν με μόλυνση όλη την
οικονομία. Π.χ., οι προβληματικές επιχειρήσεις εξακολουθούν να επιβαρύνουν
με εκατοντάδες εκατομμύρια κάθε χρόνο τους έλληνες φορολογουμένους επειδή
ακριβώς οι αρμόδιοι υπουργοί δεν έχουν το θάρρος να συγκρουσθούν με τη
νομενκλατούρα που τις διευθύνει. Τα μεγάλα κρατικά νοσοκομεία επίσης φορτώνουν
κάθε χρόνο στον προϋπολογισμό τα τεράστια ελλείμματά τους που είναι προϊόν
σπατάλης, γιατί κανένας υπουργός δεν βρίσκει τη δύναμη να διώξει τους
κομματικούς εγκαθέτους που τα διευθύνουν και στη θέση τους να τοποθετήσει
ικανούς μάνατζερ. Την προηγούμενη εβδομάδα, π.χ., οι 1.200 εργαζόμενοι στα
προβληματικά Ναυπηγεία Ελευσίνος ήσαν έτοιμοι να καταλάβουν την Εθνική οδό στο
ύψος των διοδίων απαιτώντας να πάρουν το δώρο τους και τα δεδουλευμένα. Δίκαιο
είχαν, αλλά η επιχείρηση έχει βουλιάξει και δεν μπορεί να τους πληρώσει. Η
κυβέρνηση πίεσε τις κρατικές τράπεζες να δανείσουν τα Ναυπηγεία, αλλά αυτές
αρνήθηκαν επικαλούμενες κοινοτική απαγόρευση. Και τότε η κυβέρνηση έβαλε τον
ΟΣΕ να δώσει στα Ναυπηγεία ως δάνειο 400 εκατ. δρχ. για να πληρωθεί το δώρο! Ο
ΟΣΕ όμως είναι επίσης μια χρεοκοπημένη δημόσια επιχείρηση με συσσωρευμένα χρέη
125,2 δισ. δρχ.! Προχθές άλλωστε ο υπουργός Υγείας κ. Κ. Γείτονας
πρότεινε στους φαρμακοβιομηχάνους ­ και αυτοί φυσικά θα το δεχθούν ­ να
εξοφληθούν με ομόλογα για τα 140 δισ. δρχ. που τους χρωστάνε τα κρατικά
νοσοκομεία! Να, γιατί αυξάνεται χρόνο με τον χρόνο το δημόσιο χρέος!
