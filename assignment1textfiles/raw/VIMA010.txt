ΤΟ ΕΛΛΗΝΙΚΟ πανεπιστήμιο είναι, όπως και τόσα άλλα πράγματα στη με λίγους ηθικούς
κανόνες και πολλή παρακμή κοινωνία μας, ό,τι το κάνεις. Ενας καθηγητής, π.χ.,
μπορεί να ασχολείται είτε έξι είτε εξήντα ώρες την εβδομάδα χωρίς να
ακούγονται ούτε αρνητικά ούτε θετικά σχόλια. Ασε που το να είσαι ιδιαίτερα
κακός φοιτητής έχει από καιρό πάψει να αποτελεί μομφή. Χρήσιμο προσόν για
συνδικαλιστική καριέρα κοντεύει να καταντήσει να είναι. Ούτε οι γονείς
φαίνεται να ενοχλούνται αν τα έτη σπουδών αυξάνονται κατά μερικά! Ανιαρό
μέρος το πανεπιστήμιο όμως δεν είναι. Αποκλείεται να πλήξεις αν συμμετέχεις
ενεργά στο γίγνεσθαί του. Γιατί πολύ γίγνεσθαι γίνεται. Τόσο που βρίσκει ο
γράφων θέματα για 26 περίπου αρθρίδια τον χρόνο. Μάλλον όχι πολύ βαρετά, αφού
ο κ. Διευθυντής τον αφήνει να γράφει, χρόνος βγαίνει, χρόνος μπαίνει. Και
με τον καινούργιο χρόνο βρέφος, μια ανακεφαλαίωση αλλά και μια επανατοποθέτηση
των τεκταινομένων στους πανεπιστημιακούς χώρους πρέπουσα είναι. Το ευχάριστο
είναι ότι υπάρχουν και αρκετά καλά να αναφέρουμε. Αν και ανιαρά πράγματα τα
καλά σε μια παρακμάζουσα κοινωνία είναι. Το ενδιαφέρον (για τους αναγνώστες)
θα είναι ότι έχουμε και πολλά κακά να επιδείξουμε, όχι επιχαίροντας, αλλά ως
θεραπευτική αγωγή, που σιγά σιγά φέρνει κάποια καλά αποτελέσματα για τον τόπο.
Ας χαιρετήσουμε λοιπόν πρώτα ένα πρωτόγνωρο γεγονός για την ελληνική
επιστημονική κοινότητα. Στις 5 του περασμένου Νοέμβρη έγινε στο Πολυτεχνείο
σεμινάριο με θέμα: «Προστασία ερευνητικών αποτελεσμάτων με πνευματική και
βιομηχανική ιδιοκτησία», με οργανωτές το Γραφείο Διαμεσολάβησης της Επιτροπής
Ερευνών του Πολυτεχνείου και το Ελληνικό Κέντρο Αναδιανομής Ιnnovation του
Εθνικού Κέντρου Τεκμηρίωσης. Τα ονόματα των πολλών και εκλεκτών ομιλητών
παρέλκουν. Η θεματολογία όμως είναι αξιοσημείωτη: Εκμετάλλευση ερευνητικών
αποτελεσμάτων. Εισαγωγή σε θέματα πνευματικής και βιομηχανικής ιδιοκτησίας.
Προστασία βάσεων δεδομένων και λογισμικό. Σε ποιον ανήκει το ερευνητικό
αποτέλεσμα; Δραστηριότητες και υπηρεσίες του Οργανισμού Πνευματικής
Ιδιοκτησίας. Ιnternet και προστασία της πνευματικής ιδιοκτησίας. Πνευματικά
δικαιώματα και ανταποδοτικότητα της έρευνας στα πανεπιστήμια. Ερευνητικά
αποτελέσματα και βιομηχανική ιδιοκτησία. Τίτλοι προστασίας για την κατοχύρωση
των εφευρέσεων στην Ελλάδα. Προϋποθέσεις για τη χορήγηση ευρωπαϊκών διπλωμάτων
ευρεσιτεχνίας. Πολιτική και τεχνολογία πληροφόρησης. Διεθνείς βάσεις
δεδομένων. Υπηρεσίες των Γραφείων Διαμεσολάβησης για την προστασία των
ερευνητικών αποτελεσμάτων των. Παρόν στο σεμινάριο το υπουργείο Ανάπτυξης
/ Γενική Γραμματεία Ερευνας και Τεχνολογίας. Απόν, όπως πάντα, το υπουργείο
Παιδείας, η προϊσταμένη αρχή - φάντασμα. Τα Γραφεία Διαμεσολάβησης των
πανεπιστημίων, των ερευνητικών κέντρων και των τεχνολογικών φορέων έχουν σκοπό
να φέρουν σε επαφή τους παραγωγούς της γνώσης με τους παραγωγούς προϊόντων και
υπηρεσιών, προς όφελος του κοινωνικού συνόλου και της οικονομίας της χώρας.
Χρηματοδοτούνται αρχικά από το 2ο Κοινοτικό Πλαίσιο Στήριξης και η δημιουργία
τους βασίστηκε σε πρόταση του Πολυτεχνείου. Επομένως παράγεται γνώση στην
Ελλάδα, στα ελληνικά δημόσια πανεπιστήμια και ερευνητικά κέντρα δηλαδή, και
μάλιστα σε εξαιρετικά υψηλό επίπεδο, όπως οι επιτυχίες των ελλήνων επιστημόνων
στα ανταγωνιστικά ερευνητικά προγράμματα της Ευρωπαϊκής Ενωσης αποδεικνύουν,
και μάλιστα γνώση άμεσα χρησιμοποιήσιμη πολλές φορές, προς μεγάλη λύπη της
Ενώσεως Ελληνικών Μελετητικών Γραφείων, αλλά και του Ελεγκτικού Συνεδρίου.
Ε, ρε! Κατακαημένη πατρίδα. Οταν στα πανεπιστήμια γινόταν απλή διδασκαλία, μας
βρίζανε για έλλειψη ερευνητικής δραστηριότητας. Τώρα που ερευνητικά φυσάμε και
τη χώρα μπορούμε να βοηθήσουμε (και βοηθάμε) με τις γνώσεις, τα μέσα και τις
ικανότητές μας, προσπαθούν να μας περιορίσουν σε στενά εκπαιδευτικό ρόλο, άντε
και να μας επιτρέψουν να κάνουμε ανώδυνη (για τα οικονομικά των ιδιωτών)
βασική έρευνα (χωρίς χρηματοδότηση). Εγραφε, λοιπόν, πρόσφατα ο πρόεδρος
του Τεχνικού Επιμελητηρίου Ελλάδος προς τον πρύτανη του Πολυτεχνείου: «Εχουμε
θέσει κατ' επανάληψη το θέμα της ανάληψης μελετητικής δραστηριότητας από τα
ΑΕΙ και λοιπούς ερευνητικούς φορείς. Η δραστηριότητα αυτή, που αφορά κυρίως
μελέτες του Δημοσίου, αφενός λειτουργεί ανταγωνιστικά προς την αντίστοιχη
δραστηριότητα των επαγγελματιών μελετητών, με έντονα τα στοιχεία του αθέμιτου
ανταγωνισμού, και αφετέρου αλλοιώνει τον κύριο ρόλο του προσωπικού των ΑΕΙ,
που είναι αυτός του εκπαιδευτικού» και τον καλούσε να λάβει μέτρα για την
προστασία του κλάδου των επαγγελματιών μελετητών αλλά και για τη διαφύλαξη του
κύρους των ΑΕΙ!!! Το Πολυτεχνείο όμως είχε σημαντικά διάφορη γνώμη επί του
θέματος και στο επόμενο αρθρίδιο θα δούμε τι διεμήνυσε ο πρύτανης στον
πρόεδρο.