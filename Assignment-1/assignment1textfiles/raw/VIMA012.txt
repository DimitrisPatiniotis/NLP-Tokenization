Ο Κλεμανσό είπε κάποτε πως ο
πόλεμος είναι πολύ σοβαρή υπόθεση για να τον αφήσει κανείς σε στρατιωτικούς.
Φοβούμαι πως με τις σημερινές περιστάσεις, η εθνική άμυνα είναι μια υπόθεση
πολύ σοβαρή για να μπορέσει να τη διαχειρισθεί εν λευκώ η κυβέρνηση του ΠαΣοΚ.
Το «υπέρογκο» ποσό των 4 τρισ. δρχ. που ανακοινώθηκε ότι θα δαπανηθεί για
τον αμυντικό εξοπλισμό παρουσιάζεται στο εσωτερικό της χώρας ως άλλοθι για την
αδυναμία της κυβέρνησης να εφαρμόσει αναπτυξιακή πολιτική ή να ανταποκριθεί
στις αυξημένες απαιτήσεις για κοινωνικές παροχές. Αντιθέτως, στους ευρωπαίους
εταίρους μας η κυβέρνηση εμφανίζει τις δαπάνες για εξοπλισμούς ως άλλοθι για
την αδυναμία της χώρας μας να ανταποκριθεί στις υποχρεώσεις της από το
Πρόγραμμα Σύγκλισης. Από το ποσό των 4 τρισ. τα 2 τρισ. αφορούν στην
αποπληρωμή τοκοχρεολυσίων για προγράμματα που έχουν ολοκληρωθεί ή
υλοποιούνται. Τα υπόλοιπα 2 τρισ. θα δαπανηθούν από την επόμενη κυβέρνηση
διότι ελάχιστες από τις προμήθειες που ανακοινώθηκαν προγραμματίζονται για το
άμεσο μέλλον. Το ποσό που απομένει, κατανεμημένο σε πέντε ή
περισσότερα χρόνια, δεν είναι υπερβολικό. Το πρόβλημα στα προγράμματα
εξοπλισμών της χώρας μας είναι η έλλειψη συντονισμού, διορατικότητας και
στρατηγικής που ανταποκρίνεται στις πραγματικές ανάγκες, στις οικονομικές
δυνατότητες και στη δημοκρατική δομή της κοινωνίας μας. Η πλειοδοσία σε
βαρείς και κυρίως ποσοτικούς εξοπλισμούς, όπως αυτούς που πραγματοποιεί ο
ανατολικός μας γείτονας, προϋποθέτει τρία πιθανά μοντέλα κρατικής οργάνωσης:
Το κράτος - φρούριο, όπως είναι το Ισραήλ, το απομονωτικό μοντέλο του
οποίου είναι αντίθετο με τη δεδομένη πορεία μας μέσα στην Ευρωπαϊκή Ενωση.
Το κράτος - υπερδύναμη, με το μεγάλο Ακαθάριστο Εθνικό Προϊόν. Το
αυταρχικό μοντέλο κράτους με την ανελαστική δημοσιονομική και κοινωνική
πολιτική, όπως είναι τα θεοκρατικής ή άλλης μονολιθικής μορφής μουσουλμανικά ή
μη κράτη της Μέσης Ανατολής και της Κεντρικής Ασίας ή τα μέχρι πρότινος
σοσιαλιστικά καθεστώτα της Ανατολικής Ευρώπης. Οι «αγορές του αιώνα»
επομένως εξυπηρετούν άλλοθι και μυθολογίες που δεν έχουν καμία σχέση με την
εθνική άμυνα της δικής μας χώρας. Αποτελούν θυσία στον βωμό στενών κομματικών
ή πολλές φορές και προσωπικών συμφερόντων. Η κυβέρνηση έχει την
υποχρέωση να μιλήσει με ειλικρίνεια στον λαό και να τον ενημερώσει για την
πραγματική διάσταση της εθνικής άμυνας. Στον τομέα αυτόν δεν πρέπει να
καλύπτονται όλα κάτω από το πέπλο της μυστικότητας. Υπάρχουν θέματα που είναι
ευνοήτως απόρρητα. Οποιοσδήποτε όμως ενδιαφερόμενος, συμπεριλαμβανομένης της
Τουρκίας, είναι σε θέση να γνωρίζει το γενικό πλαίσιο του υπάρχοντος
στρατιωτικού υλικού και προσωπικού στην Ελλάδα. Δεν έχει παρά να διαβάσει τα
ειδικά έντυπα που αναρτώνται στα περίπτερα. Μόνον ο ελληνικός λαός στερείται
υπεύθυνης ενημέρωσης. Η Ελλάδα δεν είναι υποχρεωμένη να θυσιάσει την
προοπτική οικονομικής ανάπτυξης και ευημερίας στον βωμό μιας αλόγιστης κούρσας
εξοπλισμών. Στην ποσότητα θα απαντήσουμε με την ποιότητα. Η διαμόρφωση του
εθνικού πολιτικού - στρατιωτικού δόγματος και η συνεπακόλουθη στρατηγική για
την υλοποίησή του θα στηριχθούν υποχρεωτικά στη διαθέσιμη σε κάθε χρονική
στιγμή τεχνολογία. Στόχος μας πρέπει να γίνει η αμυντική θωράκιση
της χώρας μας στη λογική μιας αξιόπιστης «συμβατικής αναλογικής αποτροπής»,
όπου το ανά μονάδα συστήματος κόστος δρα πολλαπλασιαστικά ως προς το
«ουσιαστικό» ή «συμβολικό» αποτέλεσμα. Επίκεντρό της η εκμετάλλευση των
λεγόμενων «πολλαπλασιαστών ισχύος», παλαιών και νέων, και της «τεχνολογίας
αιχμής». Στην εποχή του Ιnternet οφείλουμε να εκμεταλλευθούμε την
αναμφισβήτητη ισχύ των υπερλεωφόρων της πληροφορίας. Να υιοθετήσουμε τη
λειτουργική δυναμική της θεωρίας που δικαιολογημένα αποκαλείται «Επανάσταση
στις Στρατιωτικές Υποθέσεις» (Revolution in Μilitary Αffairs). Κατά συνέπεια,
να προσθέσουμε στα γνωστά «είδη πολέμου» και τον «πόλεμο μέσω πληροφορικής»
(Ιnformation Warfare). Προς τούτο απαιτούνται γενικότερα: Η
οργανωτική ανασυγκρότηση των Ενόπλων Δυνάμεων (ιδιαίτερα του στρατού ξηράς) με
βάση τα πρότυπα των ευέλικτων μονάδων κρούσης. Οι μονάδες αυτές θα στηρίζονται
στην ευρεία χρήση οχημάτων παντός εδάφους, μεταφορικών και επιθετικών
ελικοπτέρων. Η ιδέα της «Συνδυασμένης Κοινής Δύναμης Κρούσης» (CJΤF) του ΝΑΤΟ
είναι ίσως το χαρακτηριστικότερο παράδειγμα. Η πλήρης
επαγγελματικοποίηση των Ενόπλων Δυνάμεων. Η αναπροσαρμογή του εθνικού
μηχανισμού χειρισμού κρίσεων (με ταυτόχρονη ενίσχυση της υπάρχουσας υποδομής
διοίκησης, ελέγχου, επικοινωνίας και συλλογής πληροφοριών). Η υιοθέτηση
των συστημάτων «προσομοίωσης» σε κάθε μορφή εκπαίδευσης του προσωπικού των
Ενόπλων Δυνάμεων. Η διαφοροποίηση των πηγών προμήθειας αμυντικού υλικού.
Η ενίσχυση της ελληνικής αμυντικής βιομηχανίας στη βάση «συγκριτικών
πλεονεκτημάτων» και «οικονομιών κλίμακας» (και όχι «προγραμμάτων βιτρίνας»).
Επιπλέον για την υιοθέτηση των μεθόδων «πολέμου μέσω πληροφορικής»
απαιτούνται ειδικότερα η ενίσχυση των υφιστάμενων «πολλαπλασιαστών ισχύος» και
η απόκτηση νέων όπως: Μέσα ηλεκτρονικού πολέμου. «Εξυπνα Οπλα»
(Smart Weapons) και ιδιαίτερα κατευθυνόμενα βλήματα ακριβείας, με έμφαση στα
βλήματα «κατεύθυνσης σημείου» μέσω συστημάτων αναγνώρισης εδάφους, αδρανειακής
ή δορυφορικής πλοήγησης (πύραυλοι αέρος - αέρος, αέρος - επιφανείας,
επιφανείας - αέρος). Συστήματα ανεφοδιασμού σε πτήση. Μη
επανδρωμένα ιπτάμενα σκάφη πολλαπλών χρήσεων. Εναέρια και επίγεια
συστήματα έγκαιρης προειδοποίησης. Συστήματα φορητών Η/Υ, ψηφιακών
εικονοδίσκων και άλλων μέσων εκμετάλλευσης και ανάλυσης πληροφοριών στο
τακτικό επίπεδο. Ας έχουμε ως κατευθυντήρια αρχή μας πως η Ελλάδα ούτε
προκαλεί αλλά ούτε και υποχωρεί. Διεκδικεί τα δικαιώματά της στη γεωπολιτική
πραγματικότητα της περιοχής με συνέπεια και αποφασιστικότητα. Και οφείλει
να στείλει το μήνυμα αυτό προς «κάθε κατεύθυνση».
