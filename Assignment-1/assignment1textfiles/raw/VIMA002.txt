Ας προσγειωθούμε και πάλι στα
τρέχοντα, που επειδή είναι σημαντικά, αλλά περίπλοκα, τα παραμερίζουν από τα
ενδιαφέροντά τους τα περισσότερα μέσα μαζικής ενημέρωσης. Προβλήθηκε,
λ.χ., και επικροτήθηκε η προωθούμενη από τον υπουργό Εσωτερικών και Δημόσιας
Διοίκησης κ. Αλέκο Παπαδόπουλο πρωτοβουλία για την αναγκαστική συνένωση
μικρών οργανισμών τοπικής αυτοδιοίκησης (ΟΤΑ) από τις 6.000 που υπάρχουν σε
όλη την Ελλάδα, ώστε να καταστεί αποτελεσματικότερη και οικονομικότερη η
λειτουργία τους και ταυτόχρονα να μπορούν ευκολότερα να αξιοποιήσουν τα
κονδύλια της Ευρωπαϊκής Ενωσης για σημαντικά και όχι μικρά και
κατακερματισμένα έργα τοπικής σημασίας. Η σκέψη αυτή έχει τη λογική της και
ασφαλώς οι στόχοι που επιδιώκει θα γίνουν ευκολότερα επιτεύξιμοι. Εχουν όμως
λογαριασθεί με προσοχή και την αναγκαία ευαισθησία και οι τυχόν αρνητικές
συνέπειες του εγχειρήματος; Το ερώτημα θέτει ο πρόεδρος της Κοινότητας
Εγγαρών Νάξου κ. Ιάκωβος Λιανός σε μια πολύ σημαντική, κατά τη γνώμη
μου, επιστολή, το περιεχόμενο της οποίας νομίζω ότι αξίζει να τύχει της
μεγαλύτερης δυνατής προβολής, ώστε να προκαλέσει το ευρύτερο ενδιαφέρον και
γενικότερο προβληματισμό, μολονότι από μια πρώτη συζήτηση που είχα με τον κ.
υπουργό φαίνεται ότι το εγχείρημα προωθείται με προσοχή και την αναγκαία γνώση
και ευαισθησία. Κατά τον κ. Λιανό, αλλά και για πολλούς άλλους
κοινοτάρχες, με τους οποίους είχα την ευκαιρία να συζητήσω κατά καιρούς το
θέμα, «η πλειάδα αυτών των μικρών κοινοτήτων δεν υπάρχει γιατί το θέλουν οι
καρεκλοκένταυροι κοντόφθαλμοι πρόεδροι αυτών των μικρών κοινοτήτων, αλλά διότι
επιτελούν εθνικό έργο. Και αν δεν υπήρχαν, η πολιτεία θα έπρεπε να δημιουργεί
τέτοιες μικρές κοινότητες στα απομακρυσμένα μέρη». Η γεωλογική ιδιομορφία της
χώρας μας με τα εκατοντάδες νησιά και τα απειράριθμα βουνά προσδίδει φυσική
αυτοτέλεια σε χιλιάδες αραιοκατοικημένες και γεωλογικά σχεδόν απομονωμένες
περιοχές, που αν δεν έχουν πυρήνα και όργανα στοιχειώδους διοικητικής
αυτοτέλειας και τοπικής μέριμνας θα υποκύψουν στην ήδη πιεστική τάση για
εγκατάλειψη της υπαίθρου και ερήμωση των ήδη σχεδόν μόνο με γέροντες
κατοικημένων χωριών, που ακόμη αντιστέκονται στην πίεση να έλθουν στις πόλεις
για να απολαύσουν τους πειρασμούς της και για να τους δώσει επιτέλους κάποια
σημασία. Οπως σωστά παρατηρεί ο κ. Λιανός, η άποψη ότι «οι μικρές αυτές
κοινότητες δεν προσφέρουν τίποτα και ότι η πολιτεία ξοδεύει πολλά χρήματα για
να τις συντηρεί είναι αβάσιμη γιατί αυτές με συγκριτικά ελάχιστο κόστος
βαστούν ζωντανή την ελληνική παρουσία εκεί όπου βρίσκονται». Και για να
ενισχύσει το επιχείρημά του επισημαίνει ότι όπως τα ευαγή ιδρύματα δεν
παράγουν αναπτυξιακό έργο, υπάρχουν όμως γιατί επιτελούν κοινωνικό έργο, έτσι
και οι μικροί ΟΤΑ με τη νομική υπόσταση που έχουν μπορεί να μην παράγουν
μεγάλο αναπτυξιακό έργο, εξυπηρετούν όμως αυτούς «οι οποίοι έχουν κάνει σκοπό
της ζωής τους να βαστούν ζωντανή την ελληνική ύπαιθρο». Αλλά καλύτερα να
δώσω απευθείας τον λόγο στη γλαφυρή και αιχμηρή πένα του κ. Λιανού: «Με την
καραμέλα που πιπιλάμε όλοι μας, προσπαθούμε να καταργήσουμε τους
μικρούς ΟΤΑ, γιατί η πολιτεία έχει την εντύπωση ότι, η Ευρωπαϊκή Ενωση
προκειμένου να χρηματοδοτήσει την Τοπική Αυτοδιοίκηση για να αναπτυχθεί
η περιφέρεια, πρέπει να εξαφανιστούν οι μικροί ΟΤΑ, λες και οι μικροί
ΟΤΑ είναι η αιτία του κακού, της μη σωστής και γρήγορης ανάπτυξης της
Ελλάδας. Και διερωτώμαι, εφόσον δεν θα υπάρχω, πώς θα αναπτυχθώ; Γιατί
εγώ ξέρω ότι μόνο εφόσον αναπνέω, ελπίζω. Δηλαδή βάζοντας στο περιθώριο
την Κοινότητά μου, που απέχει 7 χιλιόμετρα από τον Δήμο Νάξου, τον
πλησιέστερο αξιόλογο ΟΤΑ με τον οποίο μπορεί να συνενωθεί, θα
αναπτυχθεί αυτή η γωνιά της Νάξου με αυτόν τον τρόπο της κατάργησής
της; Συνενούμενη με τον Δήμο Νάξου αυτός τάχα θα αποκτήσει θεϊκές
δυνάμεις, και απλόχερα θα επενδύει χρήματα για να αναπτυχθούν οι
Εγγαρές, η κοινότητά μου; Η νομική υπόσταση που έχει η μικρή
αυτή κοινότητα δίνει ζωή και ελπίδα σε αυτούς τους λίγους που είναι
εκεί να συνεχίσουν να υπάρχουν και στους πενταπλάσιους και εξαπλάσιους
που έρχονται το καλοκαίρι να συνεχίσουν να έρχονται. Η
ύπαρξη της κοινότητας είναι αφορμή για κάθε εκδήλωση που γίνεται σε αυτήν,
είτε είναι εθνική είτε θρησκευτική ή κοινωνική, η κοινότητα είναι
πάντοτε παρούσα συντονίζοντας αυτές τις εκδηλώσεις, δίνοντας τη χαρά
στους λίγους κατοίκους της να πιστεύουν και αυτοί ότι δεν ξεχάστηκαν
αλλά ότι επιτελούν έργο εθνικό, διατηρώντας ζωντανή αυτή τη γωνιά της
ελληνικής υπαίθρου. Κανένας από αυτούς που αποφασίζουν δεν
γνωρίζει, όσο αυτοί οι λίγοι άνθρωποι που μένουν στις μικρές
κοινότητες, τι είναι γι' αυτούς το Κοινοτικό Γραφείο. Εκεί βλέπουν το
κράτος, την εξουσία, την κοινωνική πρόνοια, την προστασία τους, το
ιατρείο τους, την εκτόνωσή τους. Μικρά πράγματα, θα πείτε, πλην όμως αυτά
τα μικρά πράγματα είναι αυτά που κάνουν τους κατοίκους των μικρών
κοινοτήτων να μη θέλουν καμία συνένωση, παρά τα οικονομικά κίνητρα που
τους προτείνουν, και όχι το ευτελές επιχείρημα που ακούγεται δυστυχώς
από επίσημα χείλη ότι οι πρόεδροι των μικρών κοινοτήτων δεν θέλουν τη
συνένωση για να εξασφαλίσουν την πενιχρή σύνταξη μερικών χιλιάδων
δραχμών που παίρνουν». Νομίζω ότι τα επιχειρήματα που προβάλλουν οι
τοπικοί άρχοντες των μικρών ΟΤΑ θα πρέπει να προσεχθούν ιδιαίτερα. Οι
συνενώσεις προϋποθέτουν κράτος που λειτουργεί με σοβαρότητα και διοίκηση η
οποία δεν ενδιαφέρεται μόνο για τη δική της καλοπέραση και ενίσχυση της
προσωπικής της εξουσίας. Ας λάβει υπ' όψιν του ο αγαπητός υπουργός Εσωτερικών
το φιάσκο στο οποίο εξελίχθηκαν τα πολυδύναμα αστυνομικά τμήματα από τη
συνένωση πολλών μικροτέρων. Απλώς διευκολύνθηκε η υπερσυγκέντρωση εξουσιών
στους επικεφαλής των μεγάλων τμημάτων, τροφοδοτήθηκε η διόγκωση της
γραφειοκρατίας και η τάση για λούφα στους πολλούς, που δυσκολότερα ελέγχονται,
και η αστυνόμευση νομίζω ότι έγινε ακόμη πιο ανύπαρκτη από πριν. Ο κ.
Παπαδόπουλος προσβλέπει στη διοικητική αποκέντρωση κατά δήλωσίν του. Η
κατάργηση των μικρών κοινοτήτων μπορεί να οδηγήσει στο αντίθετο αποτέλεσμα.
Και αν αυτό συμβεί δεν θα μπορεί να διορθωθεί πλέον με τίποτα. Θα έχουν
ερημώσει οριστικά οι καταργηθείσες κοινότητες. Γνωρίζοντας ότι ο κ.
Παπαδόπουλος έχει όραμα και ήθος, ελπίζω ότι την προσπάθειά του θα τη
θεμελιώσει σε αρχές και θεσμούς που θα ενισχύσουν αντί να αποδυναμώσουν την
περιφέρεια. Και μια καλή βάση θα είναι να αποφύγει τις γενικεύσεις και να
προσέξει τις ιδιαιτερότητες, και κυρίως των ακριτικών περιοχών και των νησιών.
