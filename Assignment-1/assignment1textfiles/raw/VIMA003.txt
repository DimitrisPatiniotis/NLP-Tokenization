ΤΗΝ ΩΡΑ όπου ακόμη, όπως θέλει η λαϊκή μας παράδοση, τα πονηρά και
άτακτα παγανά βρίσκονται ανάμεσά μας, έως το τέλος του Δωδεκαημέρου, οπότε
μετά τον αγιασμό των Φώτων θα επιστρέψουν μέσα στη γη, είναι ίσως κατάλληλη η
στιγμή να ειπωθούν, για άλλη μία φορά, μερικά πράγματα με το όνομά τους σε
σχέση με τα θέματα που σχεδόν μονότονα απασχολούν τη στήλη αυτή. Και
τούτο, διότι οι συνήθεις τις ημέρες αυτές απολογισμοί προϋποθέτουν την ύπαρξη
κάποιου έργου ικανού να αποτιμηθεί και όχι μια κατάσταση μεταξύ απραξίας και
τέλματος, όπως αυτή που έχει διαμορφωθεί στα εκκλησιαστικά πράγματα τη στιγμή
αυτή στη χώρα μας... ΤΟ 1996 ΕΚΛΕΙΣΕ, αλλά και σφραγίστηκε με την
άρνηση της Εκκλησίας να κηδεύσει πρόσωπο που είχε τελέσει πολιτικό γάμο. Οι
συγγενείς και φίλοι της δύσμοιρης αυτής γυναίκας, που εν ζωή δήλωνε πίστη
Ορθόδοξη Χριστιανή, δεν είχαν καμία άλλη επιλογή παρά να ψάλουν οι ίδιοι
εκκλησιαστικούς ύμνους πάνω από τον τάφο της. Το βαρύ άλγος αυτών των ανθρώπων
έγινε άλγος και άγος μιας ολόκληρης κοινωνίας, της κοινωνίας μας.
Το τραγικό αυτό περιστατικό αποτελεί όμως και ένα πολύ χαρακτηριστικό
παράδειγμα τόσο για τη σχέση της Εκκλησίας της Ελλάδος με την κοινωνία σήμερα
όσο και για την παγερή αδιαφορία και πλήρη απραξία της πολιτείας στην
αντιμετώπιση όλων των συναφών ζητημάτων. Η ΠΡΩΤΗ και κύρια ευθύνη,
όπως άλλωστε και το κόστος, βρίσκεται στη μεριά της Εκκλησίας, που
αποδεικνύεται από αμήχανη έως αδύναμη στην αποτροπή τέτοιων κρίσεων ή στην
αντιμετώπισή τους. Η Εκκλησία πρέπει να αντιληφθεί ότι οι καιροί έχουν αλλάξει
και να αναπροσαρμόσει στα ζητήματα εκείνα που δεν θίγουν το δόγμα και την
παράδοσή της τη στάση της· να αξιοποιήσει τον ευέλικτο θεσμό της
εκκλησιαστικής οικονομίας, της συγκαταβάσεως και επιεικείας, εκείνον ακριβώς
που της επέτρεψε να επιζήσει και να μεγαλουργήσει σε χαλεπούς για αυτήν
καιρούς επί δύο χιλιετίες. Αν το είχε πράξει και στη συγκεκριμένη περίπτωση,
δεν θα είχε καν δημιουργηθεί το ζήτημα... Κυρίως πρέπει να επανεντάξει στα
όργανα διοικήσεώς της το αιρετό λαϊκό στοιχείο και να εξασφαλίσει τις
προϋποθέσεις μιας δίκαιης δίκης κατά την απονομή της εκκλησιαστικής
δικαιοσύνης ώστε να επανασυνδεθεί αμέσως και ασφαλώς και πάλι με την κοινωνία.
Δεν αρκούν οι μεμονωμένες περιπτώσεις των Ιεραρχών και γενικώς των κληρικών
που και ήθος και έργο έχουν να επιδείξουν· χρειάζεται η Εκκλησία στο σύνολό
της, ως θεοΐδρυτος οργανισμός, να τεθεί με δυναμισμό επικεφαλής κοινωνικών
προσπαθειών, να βρεθεί οργανωμένα εκεί όπου η κοινωνία πάσχει, όχι με
ρηματικές καταγγελίες και μεγαλόστομες διακηρύξεις, αλλά με πραγματική
κοινωνική προσφορά. Το χρέος της Εκκλησίας δεν εξαντλείται με την επίδοση
κάποιων βοηθημάτων και επιταγών· το μεγάλο έλλειμμα της κοινωνίας μας
βρίσκεται στη διαπροσωπική επικοινωνία, στη συνδρομή και συμπαράσταση στον
συγκεκριμένο πάσχοντα, τον ανήμπορο, τον άνεργο και γενικώς τον αναξιοπαθούντα
συνάνθρωπό μας. Για να αρθρώσει πειστικά τον δικό της λόγο και να επιτύχει
στον κοινωνικό της ρόλο η Εκκλησία πρέπει να επαναποκτήσει οικονομική
αυτοδυναμία, να μάθει και πάλι να στέκεται στα δικά της πόδια· να αξιοποιήσει
την περιουσία της, να την διαχειριστεί με διαφάνεια, να την εκμεταλλευθεί
αποτελεσματικά με επιχειρηματικά κριτήρια και με τον τρόπο αυτό να πείσει και
τους πιστούς της ότι είναι σε θέση να διαχειριστεί σωστά και επωφελώς και τις
δικές τους προσφορές. Η Εκκλησία δεν μπορεί να περιμένει διαρκώς και εσαεί την
οικονομική ενίσχυση του ταλαίπωρου και πτωχού ελληνικού κράτους και την ίδια
στιγμή η δική της περιουσία να είναι, στην καλύτερη περίπτωση, στο έλεος των
καταπατητών ή να αποτελεί αποδεδειγμένως αντικείμενο κακής διαχειρίσεως. Η
συνολικά κακή εικόνα της Εκκλησίας και η γενικότερη αβελτηρία που παρατηρείται
δεν είναι ασφαλώς άσχετες με την κατάσταση που επικρατεί στην κορυφή της
διοικήσεώς της. Στους κόλπους της Ιεραρχίας, είναι γεγονός, υπάρχουν ικανά και
δραστήρια πρόσωπα, όπως υπάρχουν πολλές και καλές ιδέες. Πρόσωπα και ιδέες
δείχνουν όμως να παραμένουν σε μια διαρκή αγκύλωση εν όψει της διαδοχής του
Αρχιεπισκόπου. Κάθε κίνηση φαίνεται να συναρτάται με τις συνέπειες που μπορεί
να έχει εν όψει συγκεκριμένων λεπτών ισορροπιών ή με τις αντιδράσεις που
μπορεί να προκαλέσει σε σχηματισμένες ή υπό εκκόλαψη συμμαχίες, με αποτέλεσμα
τελικώς να επικρατεί σχεδόν πλήρης απραξία. ΜΕΡΙΔΙΟ ΕΥΘΥΝΗΣ έχει
όμως ασφαλώς και η πολιτεία. Οχι μόνο διότι υπέκυψε στις παντοειδείς πιέσεις
της Εκκλησίας και ενέδωσε στη θεσμοθέτηση ως ισοκύρων του πολιτικού και του
θρησκευτικού γάμου, πράγμα που με την πάροδο του χρόνου αποδεικνύεται ότι
οδηγεί σε οριακές από άποψη ασφαλείας δικαίου καταστάσεις και είναι τελικώς
και σε βάρος της ίδιας της «επικρατούσης» θρησκείας, η οποία εξομοιώνεται
βεβαίως πλέον και στο θέμα του θρησκευτικού γάμου με κάθε «γνωστή» θρησκεία·
αλλά και διότι δεν έχει διασφαλίσει τη δυνατότητα μιας αξιοπρεπούς και
θρησκευτικά αποχρωματισμένης τελετής αποχαιρετισμού των νεκρών, εκτός
Εκκλησίας, όπως προ ολίγων μόλις μηνών και από αυτή τη θέση («Το Βήμα»,
16.6.1996, σ. Α26), με αφορμή άλλο τραγικό περιστατικό, είχε προταθεί.
Τέτοια μέτρα όμως δεν είναι δυνατόν να θεσμοθετηθούν αυτοτελώς. Θα ήταν τότε
κυριολεκτικώς ξεκρέμαστα. Θα πρέπει, πράγματι, να ενταχθούν στα πλαίσια μιας
συγκροτημένης εκκλησιαστικής πολιτικής. Και τέτοια πολιτική, όπως
επανειλημμένως έχω υποστηρίξει, δεν έχει υπάρξει έως σήμερα στο νεότερο
ελληνικό κράτος. Αν και δεν θα απείχε πολύ από την πραγματικότητα να
υποστηριχθεί ότι ακριβώς στρατηγική επιλογή των εκάστοτε κυβερνήσεων έως
σήμερα υπήρξε η απουσία συγκεκριμένης εκκλησιαστικής πολιτικής, διότι αυτό
επέτρεπε κατά περίπτωση, κατά το δοκούν, εν όψει συγκεκριμένων προσωπικών
σχέσεων και συμφερόντων τη λήψη των όποιων μέτρων ή την επίλυση κάθε
αναφυόμενου προβλήματος. Η ανυπαρξία συγκεκριμένης εκκλησιαστικής πολιτικής θα
πρέπει όμως να γίνει αντιληπτό ότι τελικώς βλάπτει τόσο την εκάστοτε κυβέρνηση
όσο και τους πολιτικούς στο σύνολό τους, ακριβώς διότι υπηρετεί και αναπαράγει
ένα πελατειακό σύστημα. Τα γενικότερα εκκλησιαστικά ζητήματα και ιδίως το
κύριο και καίριο πρόβλημα των σχέσεων Εκκλησίας και κράτους, ακριβέστερα
θρησκευτικών κοινοτήτων και κράτους, είναι ένα κατ' εξοχήν πολιτικό ζήτημα. Η
όποια εκκλησιαστική πολιτική δεν μπορεί παρά να αποτελεί τμήμα της γενικότερης
κυβερνητικής πολιτικής και τελικώς μιας εθνικής στρατηγικής. Συνεπώς οφείλει
να εντάσσεται και να εξυπηρετεί και τη γενικότερη εξωτερική πολιτική, αλλά και
ειδικότερες στρατηγικές κυβερνητικές επιλογές και τομείς ενδιαφέροντος. Η
σχεδιαζόμενη, π.χ., διείσδυση ελληνικών οικονομικών συμφερόντων στα Βαλκάνια
και στην Ανατολική Ευρώπη είναι προφανές ότι μπορεί ποικιλοτρόπως να
υποστηριχθεί από τις ομόλογες τοπικές Ορθόδοξες Εκκλησίες και κοινότητες.
Τη διαπλοκή Εκκλησίας και πολιτικής πιστοποιούν άλλωστε και οι πρόσφατες
εξελίξεις σε δύο γειτονικά κράτη που έχουν ιδιαίτερο μάλιστα ενδιαφέρον για τη
χώρα μας. Στη Βουλγαρία, η τελευταία κυβερνητική μεταβολή μπορεί να έχει άμεσο
αντίκτυπο στις εξελίξεις στην Εκκλησία· επάνοδος της σημερινής αντιπολιτεύσεως
στην κυβέρνηση θα σημάνει σοβαρή υποτροπή της εκκλησιαστικής κρίσεως που
ενδημεί στη Βουλγαρία, αφού κατά πάσα βεβαιότητα θα αναγνωρισθεί ο σχισματικός
Πατριάρχης με απρόβλεπτες συνέπειες. Στη Σερβία, η κρίση που έχει ξεσπάσει εδώ
και δύο περίπου μήνες και έχει φέρει τη χώρα στα πρόθυρα του εμφύλιου πολέμου,
δεν βρήκε την Εκκλησία αμήχανη και αμέτοχη· ο Πατριάρχης Παύλος τάχθηκε
πρόσφατα εμμέσως πλην σαφώς υπέρ των δυνάμεων της αντιπολιτεύσεως με ό,τι η
στάση αυτή συνεπάγεται. ΤΟ 1997 ΕΙΝΑΙ το μοναδικό έτος χωρίς
προγραμματισμένες εκλογές ώς την εξάντληση της θητείας της παρούσης Βουλής.
Είναι λοιπόν το έτος εκείνο κατά το οποίο, πλην απροόπτων εξελίξεων, η
κυβέρνηση, απερίσπαστη από εκλογικές αναμετρήσεις και με νωπή ακόμη τη λαϊκή
εντολή, θα πρέπει και οφείλει να θέσει και ει δυνατόν να τάμει εκείνα τα
θέματα τα οποία θα θεωρήσει μείζονα και δυσχερέστερα. Είναι φανερό συνεπώς
ότι το 1997 θα αποτελέσει έτος κρίσιμων επιλογών. Η ένταξη των εκκλησιαστικών
ζητημάτων στις κυβερνητικές προτεραιότητες θα συνιστά συνεπώς μία επιλογή.
Ασφαλώς όχι την πλέον εύκολη· αλλά απολύτως αναγκαία.
